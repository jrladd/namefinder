
 
 
 Venerabili admodum Viro D. ANTHONIO VINCENT Militi & Baronetto, de  Stoke Dawbernon  in Comitatu  Surriae,  salutem in Authore salutis. 
 O Rnatissime Vir & omnibus mihi numeris colende, concionem postremo die  Julii  in  Cathedrali Ecclesiâ Divi Pauli  ad  Londinates  nostros habui: quam jàm impressam omniuminspiciendam oculis emitto. Quas ob rationes, ad Lectorem tibi demonstrabit Epistola, ob quas tuo nomini inscribo facillimè ascribo. Nôsti probè me primam Curam Pastoralem per advocationem  Patris  tui  Patroni  mei (memoriae mihi charae ac venerandae) accepisse, qui (tantus amor fuit) me subinde Beneficio reditus amplioris decoravit. Antiquus amor  Avi  tui, (piae memoriae) in me, per  Patrem  tuum, ad me descendebat, & quasi scaturigine haereditariâ in te diffusus est. Tu enim ipse, affectibus eisdem (& vivis ipsis, & jam demortuis, aerumnis hujus vitae levatis, in sinu  Abrahae  requiescentibus, & suavi refrigerio coram facie  Domini  donatis) me
 complexus es jugiter. Tantis ideò me tui teneri vinculis existimavi, ut quamprimùm ansam mihi praeberet tempus, grati animi mei aliquod tibi testimonium exhiberem. Quaproptèr, simulàc mecum hanc concionem imprimendam statuissem, sub tui nominis tutela illam, qualem qualem, in apricum mittere decrevi. Dic quaeso incultae huic opellae,  vade (per me licet) in Urbem, & Orbem.  Indignam illam esse fateor auspiciis tuis, observantiae meae dignissimum est quod potis sum proferre signum. Munuscula Scholaria sunt  (Sicut far nostrum modicum, & curta supellex)  modica & curta. Grato precor oculo perlustres. Vnam forsan pejùs possis collocare horam. Temeritati dedicatoriae ignoscas,  Hominis,  scilicèt, nolentis unquàm immemorem, antiquae domus, suorum amicorumse praebere: volentis semper, parato animo, devinctam gratitudinem familiae  Vincentum  toti praedicare, noctéque, diéque preces effundere  bono Deo nostro,  ut te cum clara tuâ  Conjuge, Progenié{que}  vestrâ, vitâ piâ, sanâ, honorandâ; morte matura, tranquilla, placida, coelesti gratiâ in terris, & tandem supercoelesti gloria in coelis dignetur coronare, in cujus divini favoris ulnis, teneraeque misericordiae complexibus te per vota recondens, ulteriorem tibi molestiam creare nolo. 
 Dominationis tuae observantissimus, Antiqui amoris tui studiosissimus  EPHRAIM VDALL. 

